# 🎧 Jak využívat hlasové kanály
Discord je super v tom, že si tu můžeme velmi jednoduše i volat. A to tak jednoduše, že není ani nutné si něco domlouvat předem, nebo si posílat odkazy na call.

## Jak to funguje 🧐
Kanály na Discordu mohou být nejen textové, ale i hlasové. V klubu je to třeba <#CLUBHOUSE>. Když tam zajdeš, ocitneš se na callu s kýmkoliv, kdo tam zrovna je taky. Kdybyste si potřebovali něco napsat, je tam i chat. Ten otevřeš přes ikonu mluvící bubliny.

Pokud je klubovna zabraná, jsou v klubu další místnosti, kam může kdokoliv kdykoliv zajít (salonek, terasa…).

## Jak nezůstat viset 📵
Když si během callu odskočíš něco číst do jiných kanálů, Discord tě automaticky neodpojí. Musíš ukončit hovor červeným tlačítkem přímo v hlasovém kanálu, kde si voláš. Na mobilu je to celkem zřejmé, ale na počítači lidé občas zůstanou viset na callu po tom, co si jen tak proklikávali kanály v rámci průzkumu klubu.

## Jen tak ☕️
Chceš si jen tak pokecat? Pobýt chvilku s ostatními a užít si, že jde o reálné lidi? Zajdi prostě do klubovny. Třeba se někdo připojí! Můžeš tomu udělat i „reklamu“ třeba v <#CHAT> nebo <#FUN>.

## O půl druhé v klubovně 🤝
Chceš s někým něco probrat? Potřebujete si něco vysvětlit, nebo ti někdo nabídl, že tě něco naučí? Můžete si zavolat i napřímo, ale pokud je to něco, co může být užitečné i pro ostatní, dejte si sraz v klubovně.

## Spontánní akce 🙌
Máš chuť uspořádat akci pro ostatní? Ukázat užitečný nástroj, pokecat na určité téma, procvičit angličtinu u snídaně, nebo cokoliv jiného? Super!

V seznamu kanálů úplně nahoře máš nastavení s názvem _Kanály a role_. Zaklikni si, že chceš organizovat akce. Dostaneš roli <@&EVENTS_ORGANIZER> a budeš v klubu moci libovolně vytvářet svoje Discord události a zvát na ně lidi.

Pozor, Discord pro toto oprávnění vyžaduje, aby tvůj účet měl [2FA zabezpeční](https://support.discord.com/hc/en-us/articles/219576828-Setting-up-Multi-Factor-Authentication).

## Oficiální akce 🗓️
<@HONZA>, <@LUCIE>, <@PATRIK> a další se podílí na tom, aby v klubu čas od času byla i nějaká „oficiální“ akce, většinou přednáška. Zpravidla se konají ve speciálně nastaveném kanálu <#EVENTS>. Mají vždy svou Discord událost a já na tyto akce pravidelně upozorňuji v <#ANNOUNCEMENTS>, když se blíží.

Seznam všech akcí najdeš na stránce [Klubové akce](https://junior.guru/events/). Videozáznamy najdeš v _Průvodci serverem_, konkrétně v <#GUIDE_EVENTS>.

Pokud máš tip na téma nebo zajímavého hosta, dej nám vědět!
